Java’da bellek yönetimi arka planda JVM ve onun içinde yer alan Garbage Collector(Çöp Toplayıcısı) ile yapılır. 
Bu aslında Java’yı Java yapan özelliklerden biridir. Çünkü bir geliştirici olarak endişe duymadan yeni nesneler 
yaratırsınız ve GC sizin için memory allocation ve deallocation işlemlerini yapar. Yani JVM bunu sizin için yönetir. 
C/C++ gibi dillerde bunun kontrolü sizin elinizdedir. Bu durum yazılımda hata çıkma ihtimalini arttırır ve geliştirme 
sürecini uzatabilir.

Garbage Collection, otomatik bellek yönetimi mekanizmasıdır. Bu işlem heap belleğe bakıp, kullanılan objelerin tespit 
edilmesi ve referans edilmeyenlerin silinmesi üzerine kuruludur. Kullanılmayan/referans edilmeyen nesnelerin kapladığı 
alan bellekte boşa çıkarılır ve bellekte boş yer açılmış olur. Bu işlemi yapan mekanizmaya da Garbage Collector denir.
